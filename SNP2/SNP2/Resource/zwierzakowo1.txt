Pies w domu to bez wątpienia idealny przyjaciel człowieka, warto jednak podkreślić, że koty są również wspaniałymi domownikami. Szczególnie te zwyczajne dachowce potrafią zaskakiwać.
W naszym domu od kilku lat mieszka kotka, którą nazwano Szara – od koloru sierści. W swoim krótkim życiu miała już bardzo wiele przygód. Między innymi dwa lata temu zimą znalazła sobie wspaniałe cieple miejsce pod samochodem, który ruszył i nieźle ją poturbował. Uszkodzony kręgosłup, spalona sierść, poparzona skóra, zadrapania. Jednakże nasza Szara jak w przysłowiu „spadła na cztery łapy”. Udało jej się wyjść z opresji prawie bez szwanku. Prawie, ponieważ do dziś nie może swobodnie poruszać ogonem, ale biorąc pod uwagę, że mogła nie chodzić, to i tak jej się udało.
Szara to kot z krwi i kości kochający polowania. Latem, niemal co dzień, prezentuje swoje zdobycze. Krety, myszy czy jaszczurki pojawiają się na werandzie, parapecie okna, a raz nawet udało jej się przemycić swoją zdobycz do sypialni.
Jednakże najciekawsze są jej upodobania kulinarne. Ogólnie nie jest zbyt wybredna, ale nie ruszy pokarmu, w którym znajduje się mięso z królika. Dlaczego? Tego nie wie nikt. Były próby mieszania karmy dla kota zawierające mięso z kurczaka z karmą z mięsem królika, a Szara jakby wiedziała, że coś się święci – wolała nie jeść nawet kilka dni niż spróbować takiej mieszanki. Cóż jest kotem, a koty chodzą swoimi drogami.