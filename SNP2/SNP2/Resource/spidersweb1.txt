Po zaskakująco dobrej konferencji PSX2016 wiemy, że najlepsze gry na PlayStation 4 są dopiero przed nami. Nadchodzące tytuły, takie jak Horizon Zero Dawn, God of War 4, Death Stranding, Detroid, Spider-Man czy Days Gone, nie posiadają godnego odpowiednika i rywala po stronie Microsoftu. No bo ciężko nazwać godnym odpowiednikiem Dead Rising 4 z czasową wyłącznością, w które miałem już wątpliwą przyjemność zagrać i które zapowiada się na wielkie rozczarowanie.
Microsoftowi zostały dwa wielkie tytuły, które wydają się naprawdę ciekawe. Jednym jest Sea of Thieves, czyli piracka przygoda w otwartym świecie. Drugi to Scalebound, od mistrzów akcji z Platinum Games. To by było na tyle. Wobec powrotu Kratosa, wizjonerskiej gry Hideo Kojimy, świetnie zapowiadającego się Spider-Mana od producentów Ratchet & Clank, filmowej przygodówki od twórcy Heavy Rain i powalającego graficznie Days Gone, lista Microsoftu jest bardzo krótka. Jest niewystarczająca.

A teraz weźmy pod uwagę, że nie wymieniłem jeszcze The Last of Us Part 2.

Microsoft może mieć swoje odpowiedzi na Uncharted, Gran Turismo czy Killzone’a. Jego studiom brakuje jednak gier na poziomie The Last of Us Part 2 czy Death Stranding. Brakuje rywali na wysokiej, artystycznej płaszczyźnie. Tutaj Sony wyprzedza Xboksa o kilka długości, rozpieszczając własnych producentów długimi czasami produkcji i świetnym marketingowym wsparciem.
Przykład Halo 5 oraz Gears of War 4 pokazał, że dotychczasowe wielkie IP Xboksa nie mają już tej samej siły nabywczej, co dawniej. Microsoftowi po prostu brakuje hitów na miarę The Last of Us 2. Pal licho, że ta gra wyjdzie nie szybciej niż w 2018 czy 2019 roku. Chodzi o samo pokazanie marchewki. O poczucie, że posiadaczy sprzętu z logo Sony czeka w przyszłości coś niesamowitego. Na ten moment platforma Microsoftu takiego poczucia nie zapewnia.